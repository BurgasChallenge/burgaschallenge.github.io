---
title: Съвети за състезанието
categories:
- Общи
feature_image: "/assets/board.jpg"
---

**За състезанията по математика и физика:**

1. Стремим се да има достъпни задачи, но в темите ще останат и трудни части. Изпратете писмената си работа дори и да смятате, че не сте се представили максимално добре. Ако темата е затруднила Вас, най-вероятно ще е затруднила и останалите участници!

2. Четете условията много внимателно, за да не изгубите точки в задачата от недоразбиране. Често в условието има ключова информация в рамките на дори една дума, без която задачата не може да се реши правилно.

3. Пишете възможно най-четливо. Журито трябва да успее да разчете верните ви отговори.

4. Може да решавате задачите в произволен ред, но трябва да бъде ясно обозначено коя част от работата Ви към коя задача се отнася.

5. Въпреки че е необходимо да описвате съображенията в решенията си, не се увличайте в твърде дълги описания за сметка на същинското решаване на задачи. При обемна тема това би загубило ценно време!

6. Ако изпитвате сериозни затруднения със задача, добре е да преминете към друга, за да не губите време. След време се върнете на първоначалната задача. Хапнете шоколад и пробвайте отново.

**За състезанието по физика:**

7. Някои от подточките в задачите са свързани, така че може да се наложи да използвате резултат, получен в една подточка, и в следващите подточки. Но в задачите може да се „влезе“ и от средата нататък. Например: За подусловие в) е нужна формула с известен вид, която трябва да се докаже в подусловие б). Дори и да не сте я доказали, може да я ползвате наготово при решаването на в). Тогава ще получите точки за в), но не и за б).  

8. Не забравяйте да записвате мерните единици на своите числени отговори. В противен случай те няма да бъдат зачетени за верни, тъй като числото, само по себе си, не означава нищо.

9. В групи IX-X и XI-XII клас: Не работете само числено, а довеждайте отговорите в задачите до буквен вид.